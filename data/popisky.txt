Popisky k portrétní galerii na Meziříčskou muzejní noc
číslo fotky +
autor, název, datace, technika, sbírka. + charakteristika osoby (příp. díla)

UH3779
Neznámý autor, Mořic von Ebner Eschenbach, 1817, pastel na papíře. Sbírka Muzea regionu Valašsko, zámek Lešná.
Pozdější poručík polního maršála, technik a vojenský vynálezce je na obraze zachycen jako dvouleté dítě. Dříve malé děti až do svých tří či čtyř let nosily šatičky bez ohledu na to, zda se jednalo o chlapce či dívku – bylo to praktičtější. Moritz von Ebner Eschenbach byl manželem slavné rakouské spisovatelky Marie von Ebner Eschenbach, která často navštěvovala své příbuzné na zámku v Lešné u Valašského Meziříčí.

UH2544
Alois Heja, Muzikant Jan Pelár, 40. léta 20. století, kombinovaná technika. Sbírka muzea regionu Valašsko, Valašské Meziříčí.
Nejznámější valašský lidový muzikant, klarinetista Jan Pelár tak, jak jej zachytila ruka lidového malíře z Janové Aloise Heji. Pelár se svou kapelou chodil od vesnice k vesnici, hrál na svatbách, slavnostech a jeho muzika prezentovala Valašsko i na Národní výstavě českoslovanské v Praze v roce 1895. Alois Heja byl bratrem slavnějšího lidového řezbáře Josefa Heji, jehož jméno nese tradiční setkávání lidových řezbářů v rožnovském skanzenu. 


UH3265
Neznámý autor podle Jana Vilímka, Karel Havlíček Borovský, 1898, olej na plátně. Sbírka Muzea regionu Valašsko, Valašské Meziříčí.
Podobizna slavného českého novináře, spisovatele, básníka a politika. Obraz zhotovený podle známé kresby vydané v Českém albu (sbírce podobizen předních českých velikánů, mužů i žen práce, kteří život svůj zasvětili povznesení národa svého), je zasazený ve vyřezávaném dřevěném rámu, zhotoveném žáky dřevařské školy ve Valašském Meziříčí.

UH3045
Josef Hapka, Antonie Pečivová, 40. léta 20. století, olej na plátně. Sbírka Muzea regionu Valašsko, Valašské Meziříčí.
Antonie Pečivová byla manželkou hrachoveckého mlynáře Leopolda Pečivy – jejich mlýn je zachycený v pohledu z okna. Malíř Josef Hapka portrétoval celou rodinu – tato podobizna je z celého souboru nejreprezentativnější.

UH1
Jan František Klein, Ignác Dominik hrabě Chorinský z Ledské, 1768, olej na plátně. Sbírka Muzea regionu Valašsko, zámek Lešná.
Rodová linie Chorinských z Ledské se váže k Choryni u Valašského Meziříčí, kterou rod získal jako léno olomouckého biskupství v roce 1480. Hrabě Ignác Dominik však sídlil ve Velkých Hošticích u Opavy, byl významným zemským úředníkem (zemským hejtmanem opavského knížectví) a známým sběratelem umění.

UH2
František Vavřinec Korompay, komtesa Marie Anna Choryňská, 1767, olej na plátně. Sbírka Muzea regionu Valašsko, zámek Lešná.
Hrabě Ingnác Dominik Choryňský z Ledské nechal svou desetiletou dceru namalovat brněnským pozdně barokním malířem. Komtesa je zachycena v noblesním gestu s karnevalovou maskou v ruce. 

UH3
Jan František Klein, Maria Barbara hraběnka Choryňská, 1768, olej na plátně. Sbírka Muzea regionu Valašsko, zámek Lešná.
Svou a manželčinu podobiznu objednal hrabě Choryňský u opavského pozdně barokního malíře, který se specializoval na náboženské obrazy, portréty a miniautry. S hraběnka rozená z Hodic se za hraběte Choryňského z Ledské provdala v roce 1755, měli spolu jedinou dceru Marii Annu.  

UH4274
Jaroslava Hýžová, Maminka, 1954, olej na překližce. Sbírka Muzea regionu Valašsko, Valašské Meziříčí.
Malířka Jaroslava Hýžová zachytila maminku v době, kdy jí byla největší oporou. Počátkem 50. let se malířka vrací z Prahy do rodného kraje a snaží se skloubit péči o rodinu s malířským posláním. Malbu spolu s dalšími 28 obrazy muzeum v loňském roce odkoupilo od malířčiny rodiny.

UH3976
Josef Hapka, Autoportrét, 60. léta 20. století, olej na překližce. Sbírka Muzea regionu Valašsko, Valašské Meziříčí.
Hapka namaloval desítky vlastních podobizen – je v nich znát nejen malířův cit pro barvu a temperament, ale i smysl pro humor. Malbu spolu se stovkami dalších Hapkových prací získalo muzeum darem od rodiny hudebního skladatele Petra Hapky, malířova syna.

UH2377
Jaroslava Hýžová, Autoportrét, 1985, tempera na lepence. Sbírka Muzea regionu Valašsko, Valašské Meziříčí.
Malířka zachytila sebe samu ve svých oblíbených modrých barvách, které kontrastují s pestrou kyticí a červeně laděným pozadím. Hýžová patří k neznámějším regionálním výtvarníkům, její pozdní dílo charakterizují lyrické malby valašského kraje.

UH3760
Neznámý autor, Helena von Ebner Eschenbach, asi 1858, olej na plátně. Sbírka Muzea regionu Valašsko, zámek Lešná.
Matka rakouského důstojníka a technika Moritze von Ebner Eschenbach a tchýně jedné z nejznámějších rakouských spisovatelek. Helena byla dcerou Johanna Nepomuka Dubského z Třebomyslic, pocházela ze zámku ve Zdislavicích. 

UH1495
František Ondrůšek, tetička z Rusavy, 20. léta 20. století, pastel na kartonu. Sbírka Muzea regionu Valašsko, Valašské Meziříčí.
Malíř František Ondrůšek z Bystřice pod Hostýnem byl excelentním portrétistou. Studoval na pražské, vídeňské, benátské a mnichovské akademii a portrétoval velmi významné osobnosti, např. prezidenta T. G. Masaryka či Leoše Janáčka.

UH1406
Neznámý autor, Samuel Reich, 50.–60. léta 19. století, křídová litografie. Sbírka Muzea regionu Valašsko, Valašské Meziříčí.
Samuel Reich spolu s bratrem Solomonem a nevlastní matkou Charlottou založil v roce 1838 společnost S. Reich & Co, z níž se v průběhu desetiletí stala největší sklářská společnost v tehdejším Rakousko-Uhersku. Společnost provozovala sklárny ve Valašském Meziříčí – Krásně, ve Vsetíně, v Karolince a Velkých Karlovicích. Sám Samuel Reich spravoval sklárny v okolí Buchlova a v Kyjově.
UH3761
Georg  Weikert (okruh), Portrét šlechtičny z rodu Kinských,  60.-70. léta 18. století, olej na plátně. Sbírka Muzea regionu Valašsko, zámek Lešná.
Obraz patří do souboru dnes již velmi těžko identifikovatelných podobizen dam, vyobrazených v róbách poslední třetiny 18. století. K osmi dámským portrétům patří portrét Leopold Ferdinand hraběte Kinského, sídlícího v Chlumci.

UH61
Neznámý autor, Pavlína Fassmannová, roz. Kieszlingová, kolem 1811, olej na plátně. Sbírka Muzea regionu Valašsko, Valašské Meziříčí.
Portrét majitelky a provozovatelky nejstaršího průmyslového podniku na Valašsku – rožnovské papírny. Papírna byla v Rožnově pod Radhoštěm založena v roce 1664 a rodina Fassmanova ji vedla od roku 1812 až do roku 2010, kdy výroba papíru skončila. 

K673
Milena Šimková - Elgrová, Pavla Křičková, před 1972, olej na plátně. Sbírka Muzea regionu Valašsko, Valašské Meziříčí.
Kelečská rodačka Pavla Křičková byla pedagožkou a spisovatelkou, která své literární dílo věnovala oblasti Valašska. Je autorkou veršovaných knih pro děti z prostředí Hutiska – Solance, kam se s manželem za války přestěhovala. Jejími bratry byli hudební skladatel Jaroslav a básník Petr Křička.

UH3258
František Zedník (?), Podobizna starce, pol. 19. století, olej na plátně. Sbírka Muzea regionu Valašsko, Valašské Meziříčí.
Dramatický barokní portrét na první pohled vypadá jako dílo Petra Brandla či jiného českého vrcholně barokního malíře. Jeho autorem by však měl být kroměřížský malíř František Zedník, strýc Bohumíra Jaroňka, od něhož se rožnovský výtvarník naučil základům malířského řemesla.

UH2859
Fridolin Leiber, Sv. Jan Křtitel (hle Beránek Boží), po 1882, chromolitografie. Sbírka Muzea regionu Valašsko, Valašské Meziříčí.
Tištěné „svaté obrázky“ z frankfurtského vydavatelství bylo možné pořídit v krásenském rámařství Konstantina Doupovce. Tisky vydávané se svolením limburgského biskupství byly ve své době populární a našli bychom je v řadě valašských kapliček i domácností.